### Usein kysytyt kysymykset

**Voinko tulkita tuloksia ammatinvalinnan ohjauksena?**

Et! **Tämä sovellus ei tarjoa ammatinvalinnan ohjausta**. Ammatinvalinnan ohjausta voivat tarjota vain siihen pätevöityneet ammattilaiset. Tulokset voivat kuitenkin auttaa sinua oppimaan itsestäsi. Tulokset voivat olla paikkansapitäviä tai eivät, ja suosittelemme, että tulkitset niitä vain yhtenä tietolähteenä itsestäsi ja ainoastaan, jos ne tuntuvat järkeviltä yksilöllisessä tilanteessasi.

**Miksi tulokseni eivät vaikuta järkeviltä?**

Tähän voi olla useita syitä.

- Psykologinen testaus ei ole koskaan täydellisen tarkkaa. Testausprosessiin sisältyy väistämättömiä virheitä; esimerkiksi kyselylomakkeita täyttäessä saatamme joskus valita väärän vastausvaihtoehdon tai olla epävarmoja siitä, miten vastata. Niinpä voisit saada hieman erilaisen tuloksen tehdessäsi testin uudelleen, vaikka useimmilla ihmisillä tulokset pysyvätkin yleensä melko samanlaisina. Jos olet epävarma tuloksistasi, suosittelemme tekemään testin uudelleen yllä olevan linkin kautta ja tarkastelemaan toistuvia teemoja palautteissa. Usein toistuva palaute on todennäköisemmin oikeansuuntaista kuin yksittäinen palaute.  
- Psykologinen testaus tarjoaa erilaisen näkökulman persoonallisuuspiirteisiin kuin itsereflektio. Vastauksiasi verrataan tuhansien muiden ihmisten vastauksiin, joten tulokset eivät riipu vain siitä, miten itse kuvasit itseäsi, vaan myös siitä, miten monet muut kuvasivat itseään – tätä puolta et voi tietää etukäteen tarkasti. Tämä ei ole rajoite, vaan testauksen vahvuus, koska persoonallisuudesta voi oppia paljon vertailemalla sitä systemaattisesti muihin.
- Psykologinen testaus tiivistää persoonallisuutesi laajoja teemoja, eikä sen ole tarkoitus saada jokaista yksityiskohtaa oikein. Yksittäiset ihmiset ovat liian monimutkaisia, jotta mikään testi voisi täysin kuvata heitä.

**Miksi luetellut ammatit poikkeavat kartoilla näkyvistä läheisistä ammateista?**

Näin voi käydä, koska persoonallisuuden samankaltaisuus muihin ihmisiin voidaan arvioida eri tavoin. Kun sovellus laskee (epä)samankaltaisimmat ammatit, se ottaa huomioon kaikki vastausprofiilisi piirteet. Kartalla näytetyt tulokset perustuvat kuitenkin siihen, että sinut ja muut esitetään kahteen ulottuvuuteen perustuen, mikä tarkoittaa, että osa yksityiskohdista häviää. Jos kartan ja listan välillä on eroja, suosittelemme tulkitsemaan mieluummin ammattilistaa kuin karttaa.

**Miksi olen niin kaukana kaikista ammateista kartalla?**

Jokainen kartalla oleva ammatti edustaa useiden yksilöiden perusteella laskettuja kyseisen ammatin keskimääräisiä persoonallisuuspistemääriä. Jokaisessa ammattissa kuitenkin työskentelee keskenään hyvin erilaisia ihmisiä, ja keskiarvot “tasaavat” yksilöiden väliset erot. Siksi ammatit yleensä muodostavat kartalle tiiviitä ryppäitä, kun taas yksilöiden pisteet voivat olla laajemmin hajallaan. Näin ollen monien yksilöiden piirteet eivät välttämättä täysin vastaa minkään tietyn ammatin profiilia. Tämä on normaalia eikä tarkoita, etteivät he sopisi kyseisiin ammatteihin. Heidän piirteensä ovat suhteellisesti lähimpänä kartalla näkyvissä olevia ammatteja.

**Mitä kartan pisteet tarkoittavat?**

Jos käytät tietokonetta, vie hiiri pisteiden päälle. Jos käytät mobiililaitetta, paina pisteitä voimakkaasti, jolloin niiden nimet tulevat näkyviin. 

**Mihin tausta-aineistoon tulokseni perustuvat?**

Tulokset perustuvat siihen, miten vastauksesi vertautuvat Viron biopankkiin (Estonian Biobank) osallistuvien henkilöiden vastauksiin. Tämä on yli 70 000 virolaisen aikuisen otos, jossa osallistujilta kerätään tietoa mm. persoonallisuudesta ja ammateista. Tutkimus on kuvattu tarkemmin täällä: https://psycnet.apa.org/fulltext/2025-38154-001.html.

**Vaikuttavatko sukupuoleni tai ikäni tuloksiin?**

Olemme huomioineet laskelmissamme sukupuolesi ja ikäsi. Olemme verranneet tuloksiasi oman sukupuolesi ja ikäryhmäsi (alle tai yli 35-vuotiaat) tuloksiin. Valitettavasti tarkastelut tukevat vain binäärista sukupuoliluokittelua, koska vertailuaineistossa tieto sukupuolesta on kerätty kaksiluokkaisena. Meillä ei ole sopivaa vertailuaineistoa alle 18-vuotiaille eikä yli 70-vuotiaille.

**Miksi kysyimme juuri nämä kysymykset?**

Valitsimme väitteet kuvaamaan mahdollisimman tehokkaasti Big Five -persoonallisuuspiirteitä, joita suurin osa persoonallisuustutkijoista käyttää muun muassa ammatillisten erojen kuvailuun. Kysyimme myös muutamia lisäkysymyksiä, jotka yleensä erottavat eniten eri ammateissa työskentelevien vastauksia. Tämä selitetään yksityiskohtaisemmin [täällä](https://psycnet.apa.org/fulltext/2025-38154-001.html).

**Ovatko sovelluksen lähdekoodi ja data avoimia?**

Kyllä. Lähdekoodi on saatavilla [Gitlabissa](https://github.com/mottusemma/JobProfiler) ja täysin anonyymi data on julkisesti saatavilla [Open Science Frameworkin](https://osf.io/mvzd4/) kautta.
